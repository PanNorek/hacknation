ANALIZY 
2019-05-22 
https://www.osw.waw.pl/pl/publikacje/analizy/2019-05-22/rosyjskie-scenariusze-
moskwa-wobec-inauguracji-prezydenta-zelenskiego  
Rosyjskie scenariusze: Moskwa 
wobec inauguracji prezydenta 
Zełenskiego 
Marek Menkiszak 
  
Jadwiga Rogoża 
Po inauguracji prezydenta Ukrainy Wołodymyra Zełenskiego rzecznik 
Kremla Dmitrij Pieskow oświadczył, iż prezydent Władimir Putin złoży 
Zełenskiemu gratulacje nie z okazji zaprzysiężenia, ale w razie odniesienia 
pierwszych sukcesów w uregulowaniu „konfliktu wewnętrznego na 
południowo-wschodniej Ukrainie” i w kwestii normalizacji stosunków z 
Rosją. Szef rosyjskiego MSZ Siergiej Ławrow pozytywnie odniósł się do 
zgłoszonej przez Zełenskiego propozycji wymiany jeńców, odnotował, iż 
ukraiński przywódca nie próbuje pogłębiać rozłamu społecznego na 
płaszczyźnie językowej i zaapelował o podobną postawę w sferze religijnej. 
Podobną opinię wyraził zwierzchnik Rosyjskiego Kościoła Prawosławnego 
Cyryl: wybór Zełenskiego dowodzi, że naród ukraiński nie akceptuje 
politycznych spekulacji kwestiami religijnymi. Kilku przedstawicieli Dumy 
Państwowej i Rady Federacji wezwało Zełenskiego do niepowtarzania 
„błędów” Poroszenki związanych z zaostrzaniem sankcji wobec Rosji – m.in. 
szef komisji ds. międzynarodowych Rady Federacji Konstantin Kosaczow 
ocenił, iż Zełenski ma szansę na nowe otwarcie i wejście do historii w 
przypadku „zaprzestania wojny przeciwko własnemu narodowi”. 
Przedstawiciel Rosji w grupie kontaktowej ds. Donbasu Borys Gryzłow 
wyraził przekonanie, iż nawet w okresie przejściowym nowy ukraiński 
prezydent może wykorzystać swoje prerogatywy do wstrzymania ognia i 
prowokacji zbrojnych ze strony ukraińskich sił zbrojnych. Głos zabrał także 
lider Czeczenii Ramzan Kadyrow, który uznał deklaracje Zełenskiego 
dotyczące odzyskania Krymu za rozczarowujące i napisane „za oceanem”, 
bowiem Krym „był, jest i na zawsze pozostanie składową częścią Rosji”. 
  
Komentarz 
• Większość rosyjskich polityków i urzędników, uczestniczących w 
polityce Rosji wobec Ukrainy, obszernie komentowało zaprzysiężenie 
Zełenskiego. Reakcje te były w większości chłodne, niekiedy 
formułowane dosadnym językiem, a jednocześnie zawierały deklarację 
oczekiwań rosyjskich władz wobec nowego prezydenta Ukrainy. 
Pojawiające się w tych reakcjach oceny pozytywne stanowiły sugestię 
co do kierunku dalszych działań Zełenskiego. 
• Rosja ma świadomość kluczowego znaczenia wyborów 
parlamentarnych na Ukrainie, które warunkują uzyskanie przez 
prezydenta Zełenskiego narzędzi do realizacji jego planów 
politycznych. W związku z tym Moskwa zajmuje wobec niego pozycję 
wyczekującą, starając się jednocześnie wpłynąć na jego osłabienie. 
Czyni to poprzez deklarowanie gotowości do dialogu i wykonania 
pewnych gestów (np. zwolnienie więźniów). Zarazem jednak dyktuje 
trudne do przyjęcia i potencjalnie upokarzające warunki ewentualnych 
porozumień (zob. niżej). Deklarowany przez Zełenskiego podczas 
kampanii wyborczej pragmatyzm i gotowość do dialogu z Rosją oraz 
priorytet, jaki nadał on kwestii wymiany jeńców, a następnie 
zakończenia wojny w Donbasie, najwyraźniej stwarzają w Moskwie 
nadzieje na realizację jednego z dwóch korzystnych dla niej 
scenariuszy. 
• Pierwszy scenariusz zakłada, że dla zakończenia konfliktu i pod presją 
oczekiwań społecznych prezydent Zełenski będzie gotowy na 
polityczne ustępstwa wobec postulatów Moskwy. Mogłyby one objąć 
np. legitymizację prorosyjskich separatystów w Donbasie poprzez 
podjęcie z nimi bezpośrednich rozmów politycznych, wznowienie 
wsparcia gospodarczego dla okupowanej części Donbasu 
(zmniejszające koszty jej utrzymania przez Rosję), przyznanie 
ograniczonej autonomii Donbasowi (być może w ramach szerszej 
decentralizacji kraju postulowanej od dawna przez Rosję w celu 
osłabienia Ukrainy). Działania takie prowadziłyby do protestów ze 
strony bardziej pryncypialnie nastawionych sił politycznych i części 
społeczeństwa, co pogłębiłoby podziały na Ukrainie, w zgodzie z 
interesem Moskwy. Prawdopodobieństwo takiego scenariusza 
wzmacnia deklaracja nowo powołanego szefa administracji prezydenta 
Ukrainy Andrija Bohdana o możliwości poddania ewentualnych 
porozumień z Rosją o zakończeniu wojny w Donbasie pod 
ogólnonarodowe referendum.  
• Drugi scenariusz zakłada, że prezydent Zełenski, wobec 
spodziewanego fiaska podejmowanych prób porozumienia z Moskwą i 
separatystami i/lub obawiając się negatywnych reakcji społecznych na 
Ukrainie, będzie zmuszony kontynuować pryncypialną politykę w 
kwestii konfliktu, realizowaną wcześniej przez prezydenta Petra 
Poroszenkę i rząd Wołodymyra Hrojsmana. Tym samym rozczaruje on 
tę (znaczącą) część ukraińskiego społeczeństwa, która oczekuje 
szybkiego zakończenia konfliktu i tych (głównie na wschodzie kraju), 
którzy opowiadają się za bardziej pragmatyczną polityką ukraińską 
wobec Rosji. Taki scenariusz przekreśliłby także ryzyko (dla Moskwy), 
iż Zełenski umocni swoją znaczącą popularność w rosyjskojęzycznych 
regionach południowej i wschodniej Ukrainy, a nawet uzyska ją na 
okupowanych terenach Donbasu czy w samej Rosji. 
Prawdopodobieństwo takiego scenariusza mogą częściowo 
potwierdzać pryncypialne deklaracje prezydenta Zełenskiego 
wykluczające ustępstwa naruszające integralność terytorialną Ukrainy 
dla zakończenia konfliktu w Donbasie.